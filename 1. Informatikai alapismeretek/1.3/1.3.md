##  1.3. Szöveg fájlok, ASCII, UTF-8. Formázott szöveg (Markdown, KaTeX, ...)

A köznyelv **szövegfájlnak** nevez minden olyan fájlt, amelyek olvasható szöveget tárolnak. Az ismert szöveg és kiadványszerkesztő programok a szöveg mellett még sok más információt, formázást, oldalméretet, szerkezeti tagolást, betűtípust, képeket és más metaadatokat tartalmaznak. `Ezek összetett szerkezetűek, és a fenti értelemben nem szövegfájlok, hanem binárisak és nem olvashatók speciális programok nélkül. A szövegfájlok a bináris állományokkal ellentétben speciális programok nélkül is olvashatók, és szövegszerkesztőben megtekinthetők és szerkeszthetők.` A fájlok felosztása azonban nem mindig egyértelmű. A fájlban használható jeleket a kódolás határozza meg. A leggyakoribbak az _ASCII_ és az _UTF8_, ami az _Unicode_-nak felel meg. `A szövegfájlok fizikailag binárisan kódolt tartalma az adott fájlra megadott szabályok szerint alakul át látható szöveggé.` A leggyakoribb karakterkódok:

1.  Az _ASCII_ a legelterjedtebb kódolás, különösen, ha bővítéseit is ideszámítjuk.
2.  Az _ISO 8859-1_ és az _ISO 8859-15_ az _ASCII_ szabványos bővítései. A Windows op. Windows-1252 néven ismeri, és széles körben használja.
3.  Az EBCDIC az IBM nagy gépein szokásos kódolás.
4.  Az Unicode nemzetközi szabvány, amely igyekszik minden írásjelet magába foglalni.

`A jelölőnyelvek közé olyan mesterséges nyelvek tartoznak, melyek segítségével szöveget és képeket, illetve egyéb elemeket egy meghatározott cél érdekében valamilyen jelölésrendszerrel láthatunk el.` Egy jelölő nyelv akkor általános, ha a benne használható jelöléseknek (tag-ek) csak a szintaktikája van megszabva, a jelentésük (szemantikája) viszont nincs. Egy általános jelölő nyelvben a jelölések értelmét az adott alkalmazás szabja meg, ugyanakkor a kötött szintaktika lehetővé teszi, hogy az ilyen formátumú dokumentumokat egy általános célú értelmezővel (parser) könnyen beolvashassuk, írhassuk vagy formailag ellenőrizhessük. `A formázás/olvasás történhet formázó szoftverek segítségével, mint például a Katex, vagy a Markdown segítségével.` A **Katex** egy olyan rendszer, mely a _TEX_ nevű szedő programra épül. Segítségével a legjobb nyomdai minőségben készíthető a rövid feljegyzéstől kezdve a levélen, diplomamunkán, internetes oktatási anyagon, tudományos cikken ás egészen a könyvig. Ezen videófelvételekhez készített írásos anyag a **Markdown** segítségével íródott.

----
> Kérdés: Egy ejlölő nyelv akkor általános, ha...
> •	a benne használható jelöléseknek csak a szintaktikája van megszabva, a szemantikája viszont nincs. (helyes válasz)
> •	a benne használható jelöléseknek csak a szemantikája van megszabva, a szintaktikája viszont nincs. (helytelen válasz)
----
